༄༅། །བྱང་གཏེར་དགོངས་པ་ཟང་ཐལ་ལས་བྱུང་བའི་ཀུན་བཟང་སྨོན་ལམ་གྱི་དོན་འགྲེལ་ཉུང་ངུ་མཆན་བུའི་ཚུལ་གྱིས་གསལ་བར་བཀོད་པ་རྣམ་བཤད་
ཀེ་ཏ་ཀ་ཞེས་བྱ་བ་བཞུགས་སོ། །
ན་མོ་གུ་རུ་ཤྲཱི་པདྨཱ་ཀ་ར་ཨུཏྟཱ་ར་བྷྱཿ མ་འཁྲུལ་གཞི་ཡི་སངས་རྒྱས་ཀུན་ཏུ་བཟང་། །རང་བྱུང་ཐུགས་རྗེ་ལམ་གྱི་སྟོན་པར་ཤར། །མ་བཙལ་འབྲས་བུ་ལྷུན་རྫོགས་ཆོས་ཀྱི་སྐུ། །རང་རིག་གདོད་མའི་མགོན་དུ་ངེས་པས་འདུད། །སྡེ་གསུམ་ཀློང་དགུའོ་ངེས་གསང་ཡང་ཟབ་ཕུལ། །ཀུན་བཟང་དགོངས་པ་ཟང་ཐལ་མངོན་སུམ་དུ། །སྟོན་མཛད་འཇམ་མགོན་པདྨ་གར་དབང་རྗེ། །བདག་ཡིད་དད་པའི་པད་མཚོར་འདུ་འབྲལ་མེད། །འདི་ན་ཀུན་རྨོངས་རི་སུལ་གནས་བཅས་ནས། །ལོག་ཤེས་གདོན་གྱིས་བཏབ་པའི་ཅ་ཅོ་ཡང་། །ཐེག་རྒྱལ་སེང་གེའི་ང་རོར་བརྫུ་བག་ཅན། །རྨོངས་པའི་ཝ་སྐྱེས་བརྒྱལ་མཐོང་མཆི་མ་བཀུ། །འོན་ཀྱང་ལོག་ལམ་ཁྲོན་པར་རྙོག་འཕེལ་ཡང་། །ཐེག་མཆོག་རྒྱུད་ལུང་ཟབ་རྒྱས་རྒྱ་མཚོའི་འཇིང་། །དྲི་མེད་གསུག་རབ་ཀེ་ཏའི་འོད་ཟེར་གྱིས། །བཏང་བ་མེད་ན་བློ་ལྡན་སེམས་ལས་ཆུང་། །དེ་ཕྱིར་ཐོག་མའི་མགོན་གསུང་རྒྱུད་ཀྱི་གཞུང་། །སྨོན་ལམ་ངེས་དོན་རྡོ་རྗེའི་ཚིག་རྐང་ལས། །ལོག་རྟོག་མུན་པས་སྦག་ཀུན་དག་བྱེད་པའི། །གསལ་བྱེད་ཉུང་ངུའི་ངག་གིས་འདོམ་པར་བྱ། །དེ་ལ་འདིར་གདོད་མའི་མགོན་པོ་དཔལ་ཀུན་ཏུ་བཟང་པོ་ཐོག་མའི་གཞི་ལ་ཡེ་ནས་རྣམ་པར་དག་པའི་རང་བཞིན་དུ་སངས་རྒྱས་ནས། རང་ངོ་མ་ཤེས་པས་གློ་བུར་འཁྲུལ་པའི་སེམས་ཅན་རྣམས་ཐོག་མའི་སངས་རྒྱས་ཉིད་དང་བཟང་ངན་མེད་པའི་ཆོས་ཉིད་ལས་མ་གཡོས་ཀྱང་། མེད་སྣང་འཁོར་བའི་དུཿཁ་ལ་དོན་མེད་པར་སྤྱོད་པ་གཟིགས་ནས། དམིགས་པ་མེད་པའི་ཐུགས་རྗེ་ཆེན་པོ་སྐྱེས་ཏེ། ངེས་དོན་ཆོས་ཉིད་དབང་བཙན་པའི་སྨོན་ལམ་རྨད་དུ་བྱུང་བའི་ཆོས་ཁྱད་པར་ཅན་བཀའ་སྩལ་བ་འདི་འཆད་པ་ལ་གསུམ། ཐོག་མའི་མཚམས་སྦྱར་བ། གཞུང་དོན་དངོས་བཤད་པ། སྐབས་ཀྱི་དོན་བསྡུ་བའོ། །དང་པོ་ནི། བརྗོད་དུ་མེད་པའི་ཆོས་ཉིད་མི་འགགས་པའི་རང་སྒྲས། ཀུན་ཏུ་བཟང་པོ་དགོངས་པ་ཟང་ཐལ་གྱི་རྒྱུད་ལེའུ་བཅོ་བརྒྱད་པ་ཡན་བསྟན་ཟིན་པ། དེ་ནས་དུས་གསུམ་སྐད་ཅིག་གིས་ཕྱེ་བའི་ཐོག་མཐའ། གཉིས་སྣང་ཅན་གྱི་སྤྱོད་ཡུལ་དུ་སྣང་བ་མ་ཡིན་པ། གཉིས་མེད་ཡེ་ཤེས་ཆེན་པོ་དུས་མེད་རྟག་པ་རྒྱུན་གྱི་འཁོར་ལོ། ཐོག་མ་དང་། ཐ་མ་མེད་པའི་ཆོས་ཉིད་དང་། ལྷན་ཅིག་སྐྱེས་པའི་རིག་པ་ལ་ཐོག་མའི་ཐ་སྙད་ཀྱིས་མཚོན་པའི་གཞི་འབྲས་དབྱེར་མེད་ངེས་པའི་སངས་རྒྱས་ཀུན་ཏུ་བཟང་པོས། འཁོར་བའི་སེམས་ཅན་ཞེས་བྱ་བ། ཡེ་ནས་ཡོད་མ་མྱོ་བའི་ཆོས་ཉིད་ཀ་དག་གི་ངང་དུ། ཁམས་གསུམ་སྣོད་བཅུད་ཀྱིས་བསྡུས་པའི་ཆོས་ཐམས་ཅད་བྱང་ཆུབ་སེམས་ཀྱི་རང་བཞིན་དུ་ལྷུན་གྱིས་གྲུབ་པའི་སྐུ་དང་། ཡེ་ཤེས་ཀྱི་དཀྱིལ་འཁོར་དུ་རང་ཤར་བའི་ཕྱིར་ན། སངས་མི་རྒྱ་བའི་དབང་མེད་པའི་གནས་ལུགས་དག་མཉམ་ཆེན་པོ་ཉིད་ལ་དགོངས་ཏེ། རྒྱུ་འབྲས་དག་གྲོལ་དུ་འཛིན་པ་དང་། སྤངས་གཉེན་འགལ་མཐུན་གྱི་མཚན་མ་རང་སར་གྲོལ་བའི་མ་བཅོས་རྫོགས་པ་ཆེན་པོ་རེ་དོག་ཡིད་སྨོན་གྱི་མཐའ་ལས་འདས་པའི་ཕྲིན་ལས་མངོན་གྱུར་གྱི་སྨོན་ལམ་ཁྱད་པར་ཅན་འདི་གསུངས་སོ༔ །གཉིས་པ་གཞུང་དོན་དངོས་ལ་གཉིས། འཁོར་འདས་གཞི་ལ་དག་པའི་སྨོན་ལམ་ཁྱད་པར་ཅན་འདེབས་པ་དང་། དེའི་ཕན་ཡོན་ཆོ་གར་བཅས་པ་གསལ་བར་བསྟན་པའོ། །དང་པོ་ལའང་གཉིས། ངོ་བོ་མདོར་བསྟན་པ་དང་། རང་བཞིན་རྒྱས་པར་དབྱེ་བའོ། །དང་པོ་ནི། ཧོཿཞེས་པ། ཨེ་མ་ཧོ་ཡི་སྡུད་ཚིག །ངོ་མཚར་བས་དགྱེས་ཤིང་ངོམ་པའི་དོན་དུ་གསང་འགྲེལ་ཉི་འོད་སེང་གེ་དང་། མུན་སེལ་ལས་གསུངས་པ་བཞིན། ཆོས་ཐམས་ཅད་ཡེ་ནས་མཉམ་རྫོགས་ཆེན་པོའི་དཀྱིལ་འཁོར་དུ་སངས་རྒྱས་ལ། སྟོན་པ་ཉིད་རྣམ་པར་དགྱེས་པའི་ཚུལ་གྱིས། འདི་ལྟར་འབྱུང་ལྔས་བསྡུས་པའི་སྣོད་དང་། རྟེན་གྱི་རྣམ་པར་སྣང་བ་དང་། ཕུང་ལྔའམ། མིང་བཞིས་བསྡུས་པའི་བཅུད་ཀྱི་སྲིད་པ་ཁམས་གསུམ་དུ་གཏོགས་པའི་འཁོར་བ་གཟུང་འཛིན་འཁྲུལ་བའི་ངོར་ཤར་བ་དང་། འཁོར་བ་དེའི་ཉེར་ལེན་གྱི་བག་ཆགས་ལྡང་ཚུལ་ལ་ལྟོས་པའི་མྱང་འདས་ཆེ་ཆུང་འབྲིང་གིས་མཚོན་པའི་ཆོས་ཐམས་ཅད་ཀུན༔ ཆོས་ཉིད་ཁྱབ་གདལ་ཆེན་པོ་ཡི་དོན་གྱི་ཀུན་གཞི་གཅིག་གི་ངོ་བོ་ལ་བཟང་ངན་དབྱེ་བསལ་གྱི་ཡུལ་མ་གྲུབ་ཀྱང་། རྟོགས་ན་སངས་རྒྱས་དང་། མ་རྟོགས་ན་འཁོར་བར་སྦྱོར་བའི་བདག་རྐྱེན་རིག་པ་ཀ་དག་གི་ཡེ་ཤེས་དང་། འཕྲད་མ་འཕྲད་ཀྱི་ཆར། ལྷུན་གྲུབ་ཀྱི་སྣང་བ་ཤར་ལུགས་བརྒྱད་ཀྱི་འཚམས་ནས། སྦྱོར་བ་དོན་གྱི་ཀུན་གཞི་ལམ་གཉིས་ཀྱི་གྱེས་མདོར་བྱུང་ཞིང་། དེར་རང་སྣང་བྱེ་བྲག་ཕྱེད་ནས་གནས་ལུགས་རང་ས་ཟིན་ན། ལུང་མ་བསྟན་རང་བརླག་ལ་སོང་བས། མཁྱེན་གཉིས་རང་རྩལ་རྫོགས་པའི་སངས་རྒྱས་སྐུ་གསུམ་འདུ་འབྲལ་མེད་པའི་བདག་ཉིད་ཀྱི་འབྲས་བུ་དང་། རང་སྣང་རང་ངོ་མ་ཤེས་ན་བག་ཆགས་སྣ་ཚོགས་ཀྱི་ཀུན་གཞི། མ་རིག་གཟུང་འཛིན་གྱི་གདོན་དང་འགྲོགས་པས། སྡུག་བསྔལ་འཁོར་བའི་འབྲས་བུར་སྨིན་པ་དང་གཉིས་བྱུང་ན་ཡང་། རིག་དང་མ་རིག་གི་རྐྱེན་ནམ། ཆོ་འཕྲུལ་ལ་གནས་སྐབས་ལྟོས་ཆོས་འཁོར་འདས་གཉིས་སུ་བཏགས་པའི་མིང་ཙམ་ལས། རང་ངོ་ཡེ་ནས་འདུས་མ་བྱས་པའི་གཏིང་གསལ་ཀ་དག་ཆེན་པོ་ལ་སྐྱོན་ཡོན་དང་། གྲུབ་བསལ་འཕོ་འགྱུར་མེད་པ་ཡིན་པས། ཀུན་ཏུ་བཟང་པོ་ང་ཡིས་ཁམས་གསུམ་ཡོངས་གྲོལ་གྱི་སྨོན་ལམ་བཙལ་མེད་ཡི་གྲུབ་ཏུ་བཏབ་པས། འཁོར་འདས་རིས་ཆད་དུ་འཛིན་པའི་སྒྲོ་བཏགས་ཐམས་ཅད་རིས་མེད་མཉམ་བརྡལ་ཆེན་པོ་ཆོས་དབྱིངས་རྣལ་མའི་ཕོ་བྲང་དུ༔ རང་རྩལ་སྐུ་དང་། ཡེ་ཤེས་ཀྱི་ཡོན་ཏན་ཐམས་ཅད་རང་བྱུང་ལྷུན་གྲུབ་ཏུ་མངོན་པར་རྫོགས་ཏེ་སངས་རྒྱས་པར་ཤོག༔ ཅེས་པའི་དོན་ཏོ། །དོན་གཉིས་པ་ལ་གཉིས། གཞི་འབྲས་ཀྱི་མཚམས་སྦྱོར་མདོར་བསྟན་པ་དང་། འཁོར་འདས་ཀྱི་གྱེས་ཚུལ་རྒྱས་པར་བཤད་པའོ། །དང་པོ་ནི། ཡེ་དོན་གྱི་ཀུན་གཞི་ཞེས་རྟོགས་ཏེ་སངས་རྒྱས་མ་བྱུང་། མ་རྟོགས་ཏེ་འཁོར་བ་མ་བྱུང་། འཁོར་འདས་གང་དུ་མ་ཕྱེ་བའི་སྔོན་རོལ་ནས། ཆོས་ཀྱི་དབྱིངས་སྨོས་པའི་བསམ་ངོ་དང་བྲལ་བ། སྟོང་ལ་གོ་འབྱེད་པ། གསལ་ལ་འགག་པ་མེད་པ། ངོ་བོ་ཀ་ནས་དག་ཀྱང་། རང་བཞིན་ལྷུན་གྱིས་གྲུབ་པའི་སྒོ་མི་འགགས་པ། ཐུགས་རྗེ་རིག་པའི་ཡེ་ཤེས་སྒྲིབ་པ་མེད་ཀྱང་། དཔྱོད་བྱེད་དུ་མ་ཤར་བས། ནང་གསལ་ཐམས་ཅད་མཁྱེན་པའི་སྙིང་པོ་ཉིད་དུ་བཞུགས་པའི་འཁོར་འདས་ཀུན་གྱི་བཞིན་རང་ངོ་སྐྱེ་འཇིག་གིས་མཚོན་པའི་འདུས་མ་བྱས་སུ་བཞུགས་པས། འཁོར་འདས་ཀྱི་རྒྱུ་རྐྱེན་དུ་མི་རུང་ཡང་། གློ་བུར་གྱི་སྒྲིབས་པའི་དག་བྱ་ཡོད་མེད་ལ་ལྟོས་ནས་འཁོར་འདས་ཀྱི་འབྱེད་གཞིར་རུང་བ། ཡེ་ནས་ལྷུན་གྱིས་གྲུབ་པར་རང་བྱུང་བ། རྒྱ་གར་ཡང་མ་ཆད་པ། ཕྱོགས་གང་དུའང་མ་ལྷུང་པས་ཀློང་ཡངས་པ། སྒྲ་རྟོག་གི་འཇུག་ཡུལ་མ་ཡིན་པས་བརྗོད་དུ་མེད་པའི་ཆོས་ཉིད་གཤིས་ཀྱི་བཞུགས་ཚུལ་ལ། སྐྱོན་ཡོན་གྱི་གོལ་ས་མེད་པས་འཁོར་འདས་གཉིས་ཀའི་མིང་ཙམ་ཡང་མེད་དོ༔ དེ་ལྟ་བུའི་ཆོས་ཉིད་དེ་རིག་ན་རང་ངོ་མ་རིག་པའི་སྒྲིབ་བྱེད་ལྡོག་པས་རང་གི་ཡོན་ཏན་མངོན་དུ་གྱུར་པའི་སངས་རྒྱས་ཡིན་ཏེ༔ མཁྱེན་པའི་རང་རྩལ་རྫོགས་པའི་ཕྱིར་རོ། །རང་ངོ་མ་རིག་ན། རྒྱལ་བུས་རང་གི་རིགས་མ་ངེས་པས་དམངས་སུ་འཁྱམས་པ་ལྟར། ཐམས་ཅད་མཁྱེན་པའི་ཆོས་ཉིད་དང་འབྲལ་བ་མེད་ཀྱང་། གཟུང་འཛིན་འཁྲུལ་རྟོག་གིས་བསླུས་པའི་སེམས་ཅན་ཐམས་ཅད་མེད་སྣང་འཁོར་བའི་སྡུག་བསྔལ་གྱི་ཐལ་ལ་རྣམ་པར་འཁྱམས་ནས། ཀུན་གཞི་དང་ཉོན་ཡིད་མཚུངས་པར་ལྡན་པའི་ཏིང་ངེ་འཛིན་གྱི་བག་ཆགས་བརྟས་པ་གཟུགས་མེད་དང་། སྒོ་ལྔའི་རྣམ་ཤེས་དང་ཉོན་ཡིད་མཚུངས་ལྡན་དུ་གྱུར་པའི་བསམ་གཏན་ལ་ཉེ་བར་སྤྱོད་པ་གཟུགས་དང་། ཡིད་ཤེས་རྟོག་བཅས་མངོན་གྱུར་དུ་ལྡང་བའི་འདོད་ཉོན་དང་། ཉོན་ཡིད་མཚུངས་ལྡན་དུ་གྱུར་པ་འདོད་པའི་ཁམས་ཏེ། དེ་གསུམ་དུ་ཚོགས་བརྒྱད་འཁོར་བའི་སེམས་སེམས་བྱུང་བག་ཉལ་དང་། མངོན་གྱུར་ཅན་གྱི་འགྲོ་བ་ཐམས་ཅད་ཀྱིས༔ བརྗོད་མེད་ཡེ་ནས་དག་པའི་གཞི་དོན་ཆོས་ཉིད་ཀྱི་བདེན་པ་དེ། ཀུན་རྟོག་གཉིས་འཛིན་གྱི་ཤེས་པས་སྒྲིབ་པ་མེད་པའི་ཡེ་ཤེས་ཀྱི་སྤྱན་གྱིས་རིག་པར་ཤོག༔ ཅེས་སོ། །གཉིས་པ་ལ་གཉིས། ཀུན་ཏུ་བཟང་པོའི་གྲོལ་ཚུལ་ལ་བརྟེན་ནས་ཡེ་ཤེས་མཐའ་རྒྱས་པའི་སྨོན་ལམ་དང་། མ་རིག་སེམས་ཅན་འཁྲུལ་ཚུལ་ལ་བརྟེན་ནས་འཁོར་བ་དོང་ནས་སྤྲུགས་པའི་སྨོན་ལམ་མོ། །དང་པོ་ལ་གཉིས། རང་སྣང་དུ་བྱང་ཆུབ་བརྙེས་ཚུལ་གྱི་སྨོན་ལམ། གཞན་སྣང་དུ་སྤྲུལ་པ་འགྱེད་ཚུལ་གྱི་སྨོན་ལམ་མོ། །དང་པོ་ལ་གཉིས། ཀ་དག་ཁྱད་ཆོས་དྲུག་ལྡན་དུ་ཡང་དག་པར་སངས་རྒྱས་ཚུལ་དང་། ལྷུན་གྲུབ་སྐུ་དང་ཡེ་ཤེས་ཀྱི་རང་སྣང་རྣམ་པར་བཀོད་པས་མངོན་པར་རྫོགས་པར་སངས་རྒྱས་ཚུལ་གྱི་སྨོན་ལམ་མོ། །དང་པོ་ནི། ཡེ་ནས་རྣམ་པར་དག་པའི་རང་བཞིན་གཞི་ཀུན་ཏུ་བཟང་པོ་ཉིད། སྤྱོད་ཡུལ་ཐམས་ཅད་རང་རྩལ་སྐུ་དང་ཡེ་ཤེས་ཀྱི་འཁོར་ལོར་རྫོགས་པ་ལ། རང་བཞིན་ཤེས་པའི་ཡེ་ཤེས་ཀྱི་མཐོང་བ་རྣམ་པར་དག་པས། རྩོལ་སྒྲུབས་ཀྱི་རྐྱེན་ལ་རག་མ་ལས་པར་ལམ་ཀུན་ཏུ་བཟང་པོ་ཆིག་ཆོད་དུ་སོང་བས། རང་བྱུང་གི་ཡོན་ཏན་ས་མངོན་དུ་བརྙེས་ནས། འཁོར་འདས་ཀུན་གྱི་སྔོན་རོལ་ཏུ་མངོན་པར་རྫོགས་པར་སངས་རྒྱས་པའི་འབྲས་བུའི་སངས་རྒྱས་ཀུན་ཏུ་བཟང་པོ་སྲིད་ཞི་ཀུན་ཁྱབ་ཀྱི་བདག་ཉིད་དུ་གྱུར་པས། གདོད་མའི་རྒྱལ་བ་ང་ཉིད་ཀྱང་༔ ཞེས་ང་ཡི་ཐ་སྙད་མཚོན་ཚིག་ཙམ་དུ་གདགས་སུ་རུང་བ་ལས། རྩོལ་སྒྲུབ་ཀྱི་རྒྱུ་རྐྱེན་ལས་མ་བྱུང་བའི་འབྲས་བུ་ཀ་དག་ཡེ་གྲོལ་ཆེན་པོ། རྒྱུ་མཚན་མ་མེད་པའི་རྣམ་པར་ཐར་པ་གཞི་ཡི་དོན༔ དེ་ཉིད་ལས་འཕགས་ཏེ། གཞི་སྣང་ལྷུན་གྲུབ་རིན་པོ་ཆེ་གསང་བའི་སྦུབས་སུ་ཤར་ལུགས་དྲུག་དང་སྒོ་གཉིས་ཀྱི་རང་རྩལ་འགགས་པ་མེད་པ་ཟང་ཐལ་དུ་སྣང་བའི་སྦྱོར་བ་དོན་གྱི་ཀུན་གཞི་ལས། ལུང་ལས་མ་བྱུང་བའི་མན་ངག་གིས་རང་བྱུང་རིག་པའི་ཡེ་ཤེས་ཉིད་ཀྱི་རང་རྩལ་ཐམས་ཅད་རང་སྣང་བྱེ་བྲག་ཕྱེད་པས། ལྷན་སྐྱེས་ཀྱི་མ་རིག་ལུང་མ་བསྟན་གཞི་མེད་དུ་སོང་བས། ཕྱི་ནང་གཉིས་སུ་འཛིན་པའི་ཀུན་བརྟག་གི་ཡུལ་མེད་པས། ཡོད་མེད། ཡིན་མིན། རྟག་ཆད་སོགས་སྒྲོ་སྐུར་ཀྱི་སྐྱོན་མ་བཏགས་པའི་ངོ་བོ་སྟོང་པ་ཉིད་ཀྱི་རྣམ་པར་ཐར་པ་ལ་གནས་ཀྱང་༔ བག་ཆགས་བག་ཉལ་དུ་གནས་པའི་སྒྲིབ་པ་ལུང་མ་བསྟན་གྱི་ཀུན་གཞི་རྩེ་གཅིག་པའི་གནས་སྐབས་ལྟར། དྲན་མེད་གཏི་མུག་གི་མུན་པའི་སྒྲིབ་མས་མ་གོས་པར། སེམས་ལས་མ་བྱུང་བའི་སངས་རྒྱས། ནང་གསལ་ཐམས་ཅད་མཁྱེན་པའི་ཡེ་ཤེས་འགག་པ་མེད་པར་འོད་གསལ་བ་མངོན་དུ་གྱུར་པ་དེ་ཡི་ཕྱིར། རང་སྣང་བྱེ་བྲག་ཕྱེད་ཐོག་ཏུ་གྲོལ་བས། གློ་བུར་སྒྲིབ་བྱེད་ཀྱི་སྐྱོན་གྱིས་ཡེ་ནས་མ་གོས་པའམ། གོས་མ་མྱོང་། གཟུང་འཛིན་རྐྱེན་རྟོག་གི་གཞན་དབང་ཅན་མ་ཡིན་པར། རང་རིག་ཆོས་སྐུ་རང་མལ་ལས་མ་གཡོས་པར། ཡིན་ལུགས་སོ་མ་ལ་གནས་པ་ལ༔ ཞེས་སམ་གནས་པས། སྲིད་པ་གསུམ་དུས་གཅིག་ཏུ་འཇིག་ཀྱང་སྔངས་སྐྲག་གི་ཡིད་འགྱུར་བ་མེད་ཅིང་། སྐྱེ་མཆེད་རྣམས་དང་མི་ལྡན་པའི་ཆོས་ཉིད་ཀྱི་སྤྱོད་ཡུལ་བརྙེས་པས། གཟུགས་སོགས་འདོད་ཡོན་ལྔ་ལ། མིག་གི་འདུས་ཏེ་རེག་པའི་རྐྱེན་གྱི་ཚོར་བ་སོགས་མྱོང་བ་ལ་བརྟེན་ནས་ཆགས་པ་མེད༔ ཀུན་རྟོག་གི་འགྱུ་བ་གཞི་དང་བཅས་པ་མེད་ཀྱང་། ཆོས་དབྱིངས་དང་རྣམ་ལྡན་དུ་གྱུར་པའི་ཀུན་ཤེས་ལྡན་པའི་དབང་པོ་འགགས་པ་མེད་པའི་རང་བྱུང་གི་ཡེ་ཤེས་ལ༔ ཐོག་སྒྲིབ་གདོས་པ་དང་བཅས་པའི་གཟུགས་དང་། དེ་ལས་ཉེར་ལེན་གྱི་ཚོར་བའི་རྐྱེན་གྱིས། བཟང་ངན་གྱི་མཚན་ཉིད་འཛིན་པའི་འདུ་ཤེས་སྐྱེས་པས། བླང་དོར་ཞེན་པ་འདུ་བྱེད་དུག་ལྔ་སོགས་ཀྱི་བག་ཆགས་གཞི་ནས་དག་ཅིང་། སླར་མི་སྐྱེ་བའི་ཆོས་ཅན་དུ་གནས་པ་ནི་འབྲས་བུ་སྨོན་པ་མེད་པའི་རྣམ་པར་ཐར་པ་ལ་བྱང་ཆུབ་པ་སྟེ། ཀུན་ཏུ་བཟང་པོའི་གྲོལ་ཚུལ་ལོ། །གཉིས་པ་ནི། དེ་ལྟ་བུའི་ཀ་དག་གཏིང་གསལ་འདུས་མ་བྱས་པའི་ཡེ་ཤེས་ཉིད་ངོ་བོ་སྟོང་པ་ཡེ་ཤེས་ཀྱི་སྙིང་པོ་ཅན། རང་བཞིན་ལྷུན་གྲུབ་འོད་གསལ་གྱི་རང་མདངས། ཐུགས་རྗེ་རིག་པའི་ཡེ་ཤེས་ཕྱི་གསལ་དུ་སྣང་བའི་ཆ་མ་འགགས་པར་ཤར་ཡང་། ཉི་མ་དང་འོད་ཟེར་བཞིན་དུ་ངོ་བོ་སྐུ་གསུམ་འདུ་འབྲལ་མེད་པའི་གཞི་གནས་ཀྱི་ཡེ་ཤེས་ཆོས་ཉིད་གཅིག་གི་རྣམ་ལྡན་ལས་མ་འདས་མོད། གནས་སྐབས་ཀྱི་ལྡོག་པའི་མཚན་ཉིད་ལས། དྲི་མ་མེད་པ་ཆོས་ཀྱི་དབྱིངས་༡་ཀྱི་ཡེ་ཤེས་ལ་འོད་གསལ་གྱི་སྣང་བ་འཆར་བའི་གོ་འབྱེད་མི་འགགས་པ་ཡེ་ཤེས་༢་མེ་ལོང་ལྟ་བུའི་ངོས་སུ། ཇི་ལྟར་གསལ་ཡང་། རང་གི་ཡོན་ཏན་དུ་མ་རྫོགས་པ་མེད་པས་བཟང་ངན་མཉམ་༣་པ་ཉིད་ཀྱི་ཚུལ་དུ་གནས་ཀྱང་། རྣམ་འབྱེད་མེད་པའི་གཏི་མུག་གིས་མ་སྒྲིབ་པས། རང་གི་མཚན་ཉིད་སྒྲིབ་མེད་མ་འདྲེས་པར་གསལ་བས། སོ་སོར་རྟོག་༤་པའི་མཁྱེན་པ་དང་ལྡན་ཞིང་། དེ་དག་ཀྱང་འབད་རྩོལ་ལ་མ་ལྟོས་པར། ལྷུན་གྲུབ་ཀྱི་ནུས་པ་རང་ཆས་སུ་རྫོགས་པ་བྱ་བ་གྲུབ་༥་པའི་ཡེ་ཤེས་དང་། མཚན་ཉིད་ལྔ་འཛིན་ཅིང་། དེ་ལྟ་བུའི་ཡེ་ཤེས་ལྔ་པོ་རང་རང་ལ་ཡོན་ཏན་ཅང་མེད་ཀྱི་སྟོང་རྐྱང་ལ་སྒྲོ་བཏགས་ཀྱི་མིང་གསར་ཙམ་མ་ཡིན་པར། སྣང་ཆ་དང་འདུ་འབྲལ་མེད་པའི་ཟུང་འཇུག་གི་མངོན་རྟོགས་མཚན་དཔེ་གསལ་རྫོགས་ཀྱི་སྐུར་སྨིན་པ་ལས༔ རང་སྣང་འོག་མིན་རྡོ་རྗེ་དབྱིངས་ཀྱི་དཀྱིལ་འཁོར་དུ། ཐོག་མའི་མགོན་པོའི་རང་བྱུང་གི་ཡེ་ཤེས་རང་སྣང་བའི་སངས་རྒྱས། འཕོ་འགྱུར་གྱི་མི་བསྐྱོད་པ་རྡོ་རྗེའི་རིགས་དང་། ཡོན་ཏན་རྫོགས་པ་རིན་པོ་ཆེའི་རིགས་དང་། དྲི་མ་མེད་པ་པདྨའི་རིགས་དང་། བྱ་བཙལ་རྫོགས་པ་ལས་ཀྱི་རིགས་དང་། ལྷུན་གྱིས་གྲུབ་པ་འཁོར་ལོའི་རིགས་དང་ལྔ་བྱུང་ཞིང་། དེ་དག་རེ་རེ་ལས་ཀྱང་། ཡེ་ཤེས་བཞི་འཕྲོ་འཁོར་ལོའི་ཚུལ་མཐའ་རྒྱས་པ་རང་རིག་ལྔ་ལྔར་དབྱེ་བས༔ སེམས་དཔའི་ཚོམ་བུ་བཞི་བཞིར་བྱུང་བ་ནི། དགའ་རབ་རྡོ་རྗེས། མི་བསྐྱོད་རྡོ་རྗེ་དབུས་གནས་ཏེ། །ས་ཡི་སྙིང་པོ་བྱམས་པ་དང་། །ལཱ་སྱ་པུཥྤེ་བཞིས་བསྐོར་བ། །ཚོམ་བུའི་དཀྱིལ་འཁོར་དང་པོའོ། །ཞེས་པའི་འགྲོས་ཕྱོགས་གཞན་ལ་འགྲེ་བའི་རིགས་ལྔའི་དཀྱིལ་འཁོར་དང་། མ་དག་འཁོར་བའི་སྒོ་སྣང་བ་དང་དུས་མཉམ་དུ་རང་སྣང་ཐུགས་རྗེས་འགྲོ་བ་འདུལ་བའི་ཐུབ་པ་དྲུག་གིས་དོན་བྱེད་པར་སྣང་བའི་སྟོན་པ་དྲུག་དང་། ཏ་ཀྲྀ་ཏ་ཆེན་པོ་བཞི་ཡུམ་དང་བཅས་ཤིང་། གདངས་ཀྱི་ཀུན་བཟང་ཡབ་ཡུམ་འཆར་གཞིའི་ཚུལ་དུ་བཞུགས་པ་བཅས་པའི་ཞི་བའི་ལྷ་སངས་རྒྱས་བཞི་བཅུ་རྩ་གཉིས་བྱུང་ཞིང་། དེ་ལས་ཀྱང་བུམ་ནང་གི་མེ་འོད་མཁའ་ལ་གསལ་བ་ལྟར། ཡེ་ཤེས་ལྔ་ཡི་རྩལ་ཐུགས་རྗེ་རིག་པའི་ཡེ་ཤེས་ཀྱིས་བསྐྱོད་པའི་ཁྲོ་བོའི་རང་བཞིན་གྱི་དཀྱིལ་འཁོར་རང་ཤར་བས་ནི། དུག་ལྔའི་འཁོར་བ་རུ་ལོག་ཏུ་གནས་པའི་ཡེ་ཤེས་དབྱིངས་སྒྲོལ་གྱི་ཧེ་རུ་ཀ་དྲུག་དབྱིངས་ཀྱི་ཡུམ་དང་བཅས་པ། ཚོགས་བརྒྱད་ཀྱི་ཡུལ་ཅན་ཡེ་གྲོལ་དུ་ཤར་བའི་གནས་ཀྱི་མ་མོ་བརྒྱད་དང་། ཡུལ་སྣང་ཡོངས་གྲོལ་དུ་སྣང་བའི་ཡུལ་མ་བརྒྱད། ཡེ་ཤེས་ཟང་ཐལ་གྱི་སྒོ་སྐྱོང་བཞི། རྩལ་སྣང་ཕྲིན་ལས་སུ་རྫོགས་པའི་དབང་ཕྱུག་ཉེར་བརྒྱད་བཅས། ཁྲག་འཐུང་དྲུག་ཅུ་ཐམ་པ་ཐམས་ཅད་ཀྱང་རང་སྣང་དུ་རྣམ་པར་བྱུང་བ་ཡིན་པས། དེ་ཕྱིར་རང་ངོ་གདོད་ནས་དག་ཀྱང་། ལྷུན་གྲུབ་རང་རྩལ་རྫོགས་པའི་ཀུན་ཏུ་བཟང་པོ་ཉིད། གྲོལ་གཞི་རང་བྱུང་གི་རིག་པ་ལས། མ་རིག་འཁྲུལ་གཞིས་བསླད་མ་མྱོང་པས། ཉེར་ལེན་དང་། ཉེར་བླང་གི་ཐ་སྙད་ཀྱི་ལྟོས་ཆོས་ཡེ་ནས་དག་པའི་བདག་ཉིད། ཆོས་ཉིད་དང་། ལྷན་ཅིག་སྐྱེས་པའི་རིག་པ། ཐོག་མའི་སངས་རྒྱས་ང་ཡིན་པས༔ ང་ཡི་ཆོས་ཉིད་འདི་ཉིད་གློ་བུར་འཁྲུལ་དུས་ཀྱི་སེམས་ཅན་རྣམས་ཀྱི་རྒྱུད་ལ་ཡང་། རང་ངོ་བྲི་གང་མེད་པར་རང་ཆས་ལྷུན་གྲུབ་ཏུ་བཞུགས་པའི་གནད་ཀྱིས་ད་གཟོད་རྩོལ་སྒྲུབ་ཀྱི་འབྲས་བུ་ཡི་སྨོན་པ་མེད་པ་མི་སློབ་ལམ་གྱི་ཡེ་ཤེས་སངས་རྒྱས་སྐུ་གསུམ་ཡོངས་གྲོལ་དུ་བཏབ་པ་འདི་ཡིས༔ ལུས་ངག་ཡིད་ཀྱི་གཟུང་འཛིན་ཕྲ་རགས་ཀྱིས། ལས་ཉོན་རྣམ་སྨིན་གྱི་ཁམས་གསུམ་དུ་འཁོར་བའི་སེམས་ཅན་ཐམས་ཅད་ཀྱིས༔ རང་བྱུང་རིག་པ་རང་ངོ་ཤེས་པ་ཙམ་གྱིས་རྟོགས་གྲོལ་དུས་མཉམ་དུ་གྱུར་ནས༔ རང་སྣང་སྐུ་དང་ཡེ་ཤེས་ཀྱི་དཀྱིལ་འཁོར་ཆེན་པོར་རང་རྩལ་རྫོགས་པའི་གནས་ལུགས་མཐའ་གྲོལ་ཆེན་པོར་རྒྱས་པར་ཤོག༔ ཅེས་སོ། །གཉིས་པ་གཞན་སྣང་སྤྲུལ་པ་འགྱེད་ཚུལ་གྱི་སྨོན་ལམ་ནི། དང་པོའི་རྒྱལ་བ་ཐོག་མའི་གཞི་ལ་མངོན་པར་སངས་རྒྱས་པ་དང་དུས་མཉམ་དུ། རང་ངོ་མ་རིག་པའི་འཁྲུལ་གཞི་ལས། གཟུང་འཛིན་གྱི་མཐུ་བརྟས་པའི་སེམས་སེམས་བྱུང་ཇེ་རགས་སུ་མཆེད་པའི་འགྲོ་བ་དཔག་ཏུ་མེད་པ་བྱུང་བ་རྣམས་སྡུག་བསྔལ་གྱི་དུཿཁ་ལ་སྤྱོད་པ། ཇི་སྙེད་མཁྱེན་པའི་ཡེ་ཤེས་སྒྲིབ་པ་མེད་པས་གཟིགས་ནས། དེ་དག་ལ་རང་བྱུང་གི་ཐུགས་རྗེ་དམིགས་རྩོལ་མེད་པ་སྐྱེས་ནས། འགྲོ་བའི་དོན་དུ་སྒྲོན་མ་རྣམ་པར་བཀོད་པ་ནི། ཀ་དག་དང་། ལྷུན་གྲུབ་དབྱེ་བ་མེད་པའི་འོད་གསལ་རྡོ་རྗེ་སྙིང་པོ་ཆོས་ཀྱི་སྐུའི་ཞིང་ལས་མ་གཡོས་པར། རང་སྣང་ཚངས་པ་རྔ་སྒྲ་འོག་མིན་སྟུག་པོ་བཀོད་པའི་རྒྱན་ཉིད་དུ་ངེས་པའི་འཆར་གཞི་ལོངས་སྐུའི་ཞིང་ཁམས་རྣམ་པར་བཀོད་པ་ལས། གངས་ཅན་མཚོ་རིགས་ལྔའི་སྤྲིན་རབ་འབྱམས་རྒྱ་མཚོ་ལས། གཞི་དང་སྙིང་པོ་མེ་ཏོག་གིས་བརྒྱན་པའི་ཕྱོགས་བཅུའི་འཇིག་རྟེན་མཐའ་ཡས་པར། ང་ཡི་འགྲོ་འདུལ་གྱི་སྤྲུལ་པ་རྒྱུན་མི་ཆད་པར་དཔག་ཏུ་མེད་པ་འཕྲོ་ཞིང་། མི་མཇེད་ཀྱི་ཞིང་འདིའི་ཕྱོགས་མཚམས་སུའང་། སྐལ་མགོན་དྲུག་ཅུ་རྩ་བཞི་དང་། གླིང་བཞི་པའི་ཞིང་རེ་རེར་ཡང་། གནས་རིས་སོ་སོར་མངོན་རྫོགས་སྟོན་པ་བཅུ་གཉིས་སོགས་འགྲོ་འདུལ་གྱི་སྤྲུལ་པ་བྱེ་བ་ཕྲག་བརྒྱ་བསམ་ཡས་གྲངས་མེད་སྣ་ཚོགས་འགྱེད་ཅིང་། གདུལ་བྱ་གང་ལ་འདུལ་ཐབས་གང་གིས་འདུལ་བའི་སྒྱུ་འཕྲུལ་སྣ་ཚོགས་པ་སྟོན་ཅིང་། མ་འོངས་པ་ན་བྱམས་པ་སོགས་འགྲོ་འདུལ་དང་། སྣ་ཚོགས་སྤྲུལ་སྐུའི་རོལ་པ་འགག་པ་མེད་པར་རང་ཤར་དུ་བྱུང་བའི་རྩལ་སྣང་དེ་དག་གི་ང་ཡི་ཐུགས་རྗེ་ཆེན་པོའི་ཡེ་ཤེས་དང་། ལྷུན་གྱིས་གྲུབ་པའི་སྨོན་ལམ་གྱི་མཐུས༔ ཁམས་གསུམ་རྒྱུ་དྲུག་ཏུ་འཁོར་བའི་སེམས་ཅན་འདི་ཀུན་གྱི། ལས་ཉོན་གྱི་འཆིང་བ་རང་གྲོལ་དུ་སོང་ནས། རྣམ་སྨིན་འཁྲུལ་སྣང་རིགས་དྲུག་གི་གནས་ངན་ལེན་ལས་འཐོན་ཏེ། འཁྲུལ་མེད་ཀུན་བཟང་གཞི་ཐོག་ཏུ་ཕྱིན་པར་ཤོག༔ ཅེས་སོ། །གཉིས་པ་མ་རིག་སེམས་ཅན་འཁྲུལ་ཚུལ་ལ་བརྟེན་ནས་འཁོར་བ་དོང་སྤྲུགས་ཀྱི་སྨོན་ལམ་ལ་གཉིས། མཚན་ཉིད་རྒྱས་པར་བཤད་པ་དང་། སྐབས་དོན་མདོར་བསྡུ་བའོ། །དང་པོ་ལའང་གཉིས། སྲིད་རྩེའི་ཉེས་དམིགས་མ་རིག་པ་ལས་བྱུང་བར་བསྟན་སྟེ་རིག་པ་ཡེ་ཤེས་སུ་གྲོལ་བའི་སྨོན་ལམ་དང་། དེ་ལས་འཁྲུལ་པའི་རྟེན་འབྲེལ་འབྱུང་ཚུལ་ལས་རྩོམ་སྟེ་དེ་ཉིད་རང་གྲོལ་དུ་འགྱུར་བའི་སྨོན་ལམ་མོ། །དང་པོ་ལའང་གཉིས། རྒྱུ་བདག་ཉིད་གཅིག་པའི་མ་རིག་པ་ལས་མ་རིག་ཕྱི་མ་གཉིས་མཆེད་ཚུལ་བསྟན་ཏེ་རིག་པའི་ཡེ་ཤེས་སུ་གྲོལ་བའི་སྨོན་ལམ་དང་། མ་རིག་གཉིས་ཀྱི་རྣམ་བཞག་གསལ་བར་བསྟན་ནས་དེ་ཉིད་རིག་པ་ཡེ་ཤེས་ཀྱི་ངོ་བོར་ཤེས་པར་སྨོན་པའོ། །དང་པོ་ནི། ཐོག་མ་དང་། ཐ་མ་མེད་པའི་ཆོས་ཉིད་ཡེ་དོན་གྱི་ཀུན་གཞི་བདེ་བར་གཤེགས་པའི་སྙིང་པོ་ཉིད་རང་བཞིན་མི་ཤེས་པ་ལས་འཁོར་འདས་སུ་སྦྱོར་བའི་དམིགས་རྐྱེན་དུ་གནས་པ་ལས། རང་ངོ་མ་རིག་པའི་གློ་བུར་གྱི་གཟུང་འཛིན་དང་པོར་ལང་པས་སེམས་ཅན་དུ་འཁྲུལ་པ་རྣམས་འཁྲུལ་ཚུལ་ནི། གཞི་ཡེ་ནས་དག་པའི་ཀུན་གཞི་ལ། ཡང་དག་པའི་ཤེས་རབ་ལྷག་མཐོང་གི་རིག་པ་མ་ཤར་བས། གཟུང་འཛིན་ཅིར་ཡང་དྲན་པ་མེད་པའི་ཤེས་པ་མི་གསལ་བ་གཉིད་འཐུག་པོ་ལྟ་བུའི་ཐོམ་མེ་བ༔ བག་ཆགས་སྣ་ཚོགས་པའི་ཀུན་གཞི་དེ་ཀ་ལྷན་སྐྱེས་ཀྱི་མ་རིག་དང་། ཀུན་བརྟགས་ཀྱི་འཁྲུལ་པ་གཉིས་ཀྱི་རྒྱུ་ཡིན་པས། གཞི་དང་བདག་ཉིད་གཅིག་པའི་མ་རིག་པ་ཞེས་བྱ་ལ། དེ་ལས་ཀུན་རྨོངས་ཀྱི་ཤེས་གཡུལ་ལ་སད་ཉེ་བ་ཧད་ཀྱིས་སང་བ་གཉིད་བརྒྱལ་ཐབས་སད་མ་ཐག་པའི་ཤེས་པ་ལྟར་དཔྱོད་བྱེད་དུ་སྐྱེས་ལ༔ འཛིན་བྱེད་མ་སྐྱེས་པར་ཀུན་གཞིའི་རྣམ་ཤེས་གསལ་ཙམ་དུ་གནས་པ་ནི། ངོས་མ་ཟིན་པར་ཅི་ཡིན་གང་ཡིན་སྙམ་པ་ལྟ་བུའི་སྔངས་སྐྲག་གི་ཆ་དང་ལྡན་པའི་ཤེས་པ་སོ་མ་ཐུབ་པར་ཟ་ཟིར་འགྱུར་བ་ནི། ཡུལ་དང་ལྷན་ཅིག་སྐྱེས་པའི་མ་རིག་པ་ཞེས་བྱ་ལ། དེ་ལས་བདག་ལས་ཕ་གི་བྱུང་ངམ། ཕ་གི་ལས་བདག་བྱུང་སྙམ་པའི་བདག་གཞན་དང་། དེ་ལས་ཡིད་ཤེས་ཆགས་སྡང་གི་དགྲར་འཛིན་སྐྱེས་པ་ལ་གཟུང་འཛིན་ཀུན་ཏུ་བརྟག་པའི་མ་རིག་ཞེས་བྱ་སྟེ། ཆོས་ཉིད་ཡུལ་གྱི་འཁྲུལ་གཞི་དང་། འོད་ལྔ་སྣོད་བཅུད་ཀྱི་འཁྲུལ་གཞི་དང་། བག་ཆགས་ལུས་ཀྱི་འཁྲུལ་གཞི་དང་། རིག་པ་སེམས་ཀྱི་འཁྲུལ་གཞིར་གྱུར་པའི་ཕྱིན་ཅི་ལོག་གི་བག་ཆགས་འཐུག་པོ་རིམ་གྱིས་བརྟས་པ་ལས༔ གནས་དོན་ལུས་སུ་ཞེན་པའི་འཁྲུལ་སྣང་གི་འཁོར་བ་མ་རིག་པའི་འཁྲུལ་འཁོར་ཟད་མེད་འཕེལ་བ་མེད་པའི་རང་བཞིན་ལུགས་འབྱུང་སུ་འཇུག་པ་བྱུང་ཞིང་། དེ་ལས་ཆགས་སོགས་ཉོན་མོངས་དུག་ལྔ་རྒྱས་ཤིང་། དུག་ལྔའི་ལས་ཀྱི་མཐུ་ལ་བརྟེན་ནས། སྡུག་བསྔལ་རྒྱུན་ཆད་མེད་པར་མྱོང་བ་ཡིན་ནོ། །དེ་ཡི་ཕྱིར་གློ་བུར་འཁྲུལ་བའི་སེམས་ཅན་རྣམས། གཟུང་འཛིན་དུ་འཁྲུལ་པའི་ཐོག་མའི་གཞིའམ༔ དྲན་རྒྱུ་ནི་ཅིར་ཡང་མེད་པ་ཀུན་རྨོང་གི་མ་རིག་ཡིན་པའི་ཕྱིར་ན། མ་རིག་གཞི་ནས་དག་པའི་ཐོག་མའི་སངས་རྒྱས་ཀུན་ཏུ་བཟང་པོ་ང་ཡི་དགོངས་པ་རང་གནས་ཀྱི་སྨོན་ལམ་སེམས་ཅན་གྱི་རྒྱུད་ལ་བཏབ་པ་ཡིས། དེ་དག་ཀུན་གྱི་རིག་པ་ཀུན་ཏུ་བཟང་པོ་རང་ངོ་ཤེས་པའི་སྟོབས་ཀྱིས་མ་རིག་པ་ཡུལ་དུ་མེད་དུ་སངས་པར་ཤོག༔ ཅེས་སོ། །གཉིས་པ་ནི། ཆོས་ཉིད་གཞི་ཡི་གནས་ལུགས་ལས་གློ་བུར་གྱི་འཁྲུལ་པ་འབྱུང་བའི་ཐོག་མ་དང་། ལྷན་ཅིག་སྐྱེས་པའི་མ་རིག་པ་ནི། ཤེས་པ་རྟོག་བཅས་ཀྱི་དྲན་པ་མེད་པར་ཡུལ་ལ་ཡེངས་ཐབས་སུ་གནས་པའི་གཏི་མུག་ཡིན་ལ། གཟུང་འཛིན་ཀུན་ཏུ་བཏགས་པའི་མ་རིག་པ་ནི། ཕྱོགས་རིས་ཆ་ཤས་སུ་འབྱེད་པའི་རྟོག་བཅས་ཀྱི་འཁྲུལ་པ་བདག་གཞན་གཉིས་སུ་འཛིན་པ་ཡིན་ཏེ། དེ་ལྟ་བུའི་ལྷན་ཅིག་དང་། ཀུན་བརྟགས་ཀྱི་མ་རིག་པ་གཉིས་ནི། ཁམས་གསུམ་སེམས་ཅན་ཀུན་གྱི་འཁྲུལ་པ་ཉེར་ལེན་གཞི་ཡིན་པས་། གཞི་གྲོལ་གྱི་སངས་རྒྱས། ཡེ་རྫོགས་ཀུན་ཏུ་བཟང་པོ་ང་ཡི་ཆོས་ཉིད་གདོད་ནས་དག་པའི་བདེན་སྟོབས་སྨོན་ལམ་དུ་སྨིན་པ་འདི་ཉིད་ཀྱི་མཐུས། བག་ཆགས་མ་རིག་པའི་གནས་སུ་འཁོར་བའི་སེམས་ཅན་མ་ལུས་པ་ཐམས་ཅད་ཀྱི༔ གཏི་མུག་གི་ངོ་བོར་གྱུར་པའི་རང་བཞིན་དྲན་པ་མེད་པའི་ཤེས་པ་འོད་གསལ་དང་བྲལ་བས། ཀུན་རྨོངས་འཐིབས་ཀྱིས་ནོན་པའི་ལྷན་སྐྱེས་མ་རིག་པའི་མུན་པ་མཐའ་གྲོལ་དུ་སངས་ཤིང་། རེ་དོགས་གཉིས་སུ་འཛིན་པའི་འགྱུ་དྲན་གྱི་ཤེས་པའི་རྒྱུ་བ་རང་གྲོལ་ཡེ་ཤེས་སུ་དྭངས་ནས། གདོད་ནས་འཕོ་འགྱུར་མེད་པའི་རང་གི་རིག་པ་སྐུ་གསུམ་འདུ་འབྲལ་མེད་པའི་ཡེ་ཤེས་ཀྱི་ངོ་བོ་ཅན། རང་བཞིན་ཡོངས་སུ་ཤེས་པའི་ལྷག་མཐོང་མངོན་དུ་འགྱུར་བར་ཤོག །ཅེས་སོ། །གཉིས་པ་དེ་ལས་འཁྲུལ་པའི་རྟེན་འབྲེལ་དུག་ལྔའི་དབང་གིས་འཁོར་བའི་གནས་རིས་སུ་འཁོར་ཚུལ་བསྟན་པ་ལས་ཙམ་སྟེ་དེ་ཉིད་རང་གྲོལ་དུ་འགྱུར་བའི་སྨོན་ལམ་ལ་ལྔ་ལས། དང་པོ་འདོད་ཆགས་ཀྱི་རྟོག་པ་ཀུན་རྟོགས་ཡེ་ཤེས་སུ་ངོ་སྤྲོད་པའི་སྨོན་ལམ་ནི། དེ་ལྟར་འདོད་ཉོན་གྱི་རྩ་བ་བདག་གཞན་གཉིས་སུ་འཛིན་པའི་ཀུན་བརྟགས་འཁྲུལ་པའི་བློ་ནི། རང་བཞིན་འབྱེད་པའི་ཤེས་རབ་བག་ལ་ཉལ་བའི་ཐེ་ཚོམ་ཡིད་གཉིས་སུ་སྣང་བའི་ལྷན་སྐྱེས་ཀྱི་མ་རིག་པ་ལས་བྱུང་སྟེ༔ དེ་ཉིད་མཐུ་བརྟས་པའི་བག་ཆགས་ཀྱི་ཞེན་པ་ཕྲ་མོར་སྐྱེས་པ་ལས༔ མེད་བཞིན་དུ་སྣང་བ་གློ་བུར་གྱི་འཁྲུལ་པ་རབ་རིབ་ལྟར། གནས་དོན་ལུས་ཀྱི་སྡང་བའི་བག་ཆགས་འཐུག་པོ་རིམ་གྱིས་བརྟས་པ་ནི་ཡུལ་ཡིད་དུ་འོང་བ། རང་གི་ལུས་ལ་ཉེ་བར་མཁོ་བའི་གསོས་དང་རྐྱེན་དུ་གྱུར་པ། ཟས་ནོར་གོས་དང་གནས་རིས་ཡུལ་ཁམས་དང་། གྲོགས་མཛའ་བཤེས། དབང་པོའི་སྤྱོད་ཡུལ་དུ་མཁོ་བའི་འདོད་ཡོན་ལྔ་དང་། སྤུན་དང་། ཕ་མ། བུ་ཚ་སོགས་བྱམས་པའི་གཉེན་དུ་སྣང་བའི་ཡུལ་ལ། ཡིད་དུ་ལྷག་པར་འོང་བའི་ཆགས་ཤིང་སྲེད་པའི་འདོད་པས་གདུང་བའི་ཡུལ་རྐྱེན་གྱི་ཉེར་ལེན། དེ་དག་བསླུ་ཞིང་འགྱུར་བ། སྐད་ཅིག་གིས་འཇིག་པའི་མཐའ་ཅན་ལ་རྟེན་པའི་འདུ་བྱེད་རྐྱེན་ཁར་ཤོར་བའི་འཁྲུལ་པ་ཡིད་དུ་མི་འོང་བའི་སྡུག་བསྔལ་ཉེ་བར་བསྒྲུབ་པ་སྟེ༔ སྤུ་གྲིའི་སོ་ལ་ཆགས་པའི་སྦྲང་རྩི་ལ་ཞེན་པ་ལྟ་བུ་ནི། ཇི་སྐད་དུ། ལྷ་དང་བུང་བ་གླང་ཆེན་བྱེ་སླེབ་དང་། །འདིར་ནི་དེ་དག་བཞིན་དུ་བལྟ་བར་བྱོས། །ཞེས་པ་ལྟར། སྔ་མ་སྔ་མའི་རྒྱུ་མཐུན་གྱི་འབྲས་བུ། ཕྱི་མ་ཕྱི་མའི་སྡུག་བསྔལ་འདུ་བྱེད་པའི་རྒྱུ་འབྲས་འཁོར་མོ་ཡུག་ཏུ་འབྱུང་བའི་གཟུང་འཛིན་གྱི་ལས་རྒྱུན་མི་ཆད་དུ་འབྱུང་བ་ལ་ཟད་མཐའ་མེད་པའི། ཞེན་པ་དེའི་རྣམ་སྨིན་གྱི་འབྲས་བུ་སྨིན་པའི་ཚེ༔ བསྐམ་ཆགས་གདུང་བའི་ཡི་དྭགས་ཀྱི་ལུས་སུ་གྲུབ་ཅིང་། དབང་གི་འབྲས་བུ་སྐྱེ་གནས་ཡིད་དུ་མི་འོང་ཞིང་། ཟས་སྐོམ་གྱི་མིང་ཡང་མི་གྲག་པའི་དབུལ་ཕོངས་ཀྱི་ཡུལ་དུ་གྱུར་ནས། བཀྲེས་སྐོམ་གྱི་སྡུག་བསྔལ་བཟོད་ཐབས་མེད་པས་རྟག་ཏུ་གདུང་ཞིང་། དུས་ཚིག་གོ་ལོག་པ་སོགས་ཡ་རེ་ང་བས་གཟིར་བ་འདི་རྣམས། གཉིས་འཛིན་འཁྲུལ་པའི་ཞེན་པ་གཉིས་མེད་གཞི་གྲོལ་གཉུག་མར་སངས་པའི་སངས་རྒྱས་ཀུན་ཏུ་བཟང་པོ་ང་ཡི། བདེ་ཆེན་འདུ་འབྲལ་མེད་པའི་སྨོན་ལམ་གྱིས༔ འདོད་ཆགས་ཞེན་པའི་དབང་དུ་གྱུར་པའི་སེམས་ཅན་རྣམས་ཀྱིས། རྒྱུ་མཚན་ཉིད་ཀྱི་ཐེག་པ་ཉན་རང་ལྟར་འདོད་པའི་ཡུལ་རྒྱང་རིང་དུ་ཐག་བསྲིང་བ་དང་། ཞེན་པའི་གདུང་བ་གཉེན་པོ་ཡིད་བྱེད་ལ། རྣལ་འབྱོར་དུ་བྱེད་པས་སྤངས་པ་དང་། བྱང་སེམས་ལྟར་རང་འདོད་ཀྱི་འཁྲི་བ་ཟད་ཚེ། གཞན་དོན་དུ་འགྱུར་ངེས་ལ་ལུས་ངག་གི་སྤོང་བདུན་གནང་ཡང་། སྒྱུ་མ་ལྟ་བུའི་ཏིང་ངེ་འཛིན་གྱིས་སྦྱང་བསྒྱུར་ལ་ལྟོས་པའི་ལམ་ཁྱེར་གྱིས་ཕྱིར་ཡང་མ་སྤངས༔ འབྲས་བུ་གསང་སྔགས་ཀྱི་ཐེག་པ་ལྟར་ཉོན་མོངས་པ་འདོད་ཆགས་ཀྱི་ཞེན་པ་དེ་ཉིད་ཐབས་ཀྱིས་ཟིན་ན། ཤར་ཆ་ཉོན་མོངས་པའི་སྟོབས་ཅི་ཙམ་འབར་ཡང་གྲོལ་ཆ་བདེ་སྟོང་ཡེ་ཤེས་ཀྱི་རྩལ་དེ་ཙམ་རྫོགས་པས། ནགས་ཆེན་མེ་འབར་རླུང་ཆེན་གྲོགས་སུ་འགྱུར་བའི་ལམ་ཁྱེར་དང་ལྡན་པས། ཡུལ་དུས་ཆེ་དུ་སྤྱོད་པའི་ཚུལ་གྱིས་ཚུར་མ་བླངས་པར། འདིར་རང་བཞིན་རྫོགས་པ་ཆེན་པོའི་ལུགས་སུ། སྤང་གཉེན་དག་གྲོལ་དུ་འཛིན་པའི་འཆིང་བ་མཐའ་དག །གཞི་རྫོགས་མ་བཅོས་གཉུག་མའི་ཡེ་ཤེས་ཀྱི་དགོངས་པ་རང་སོར་བཞག་ཅིང་ཀློད་པ་ཡིས༔ ཞེས་སམ། རང་བབ་སོ་མའི་ངང་དུ་ཀློད་པས་རིག་པ་རང་མལ་ལས་མ་གཡོས་པ། འགྱུ་བྱེད་རྐྱེན་རྟོག་གིས་མི་བསྐྱོད་པར་རང་སོ་ཟིན་པར་གྱུར་ནས༔ བདེ་ཆེན་ཀུན་རྟོག་ཡེ་ཤེས་འགགས་མེད་རང་ཤར་ཆེན་པོ་ཐོབ་པར་ཤོག༔ ཅེས་སོ། །གཉིས་པ་ཞེ་སྡང་འོད་གསལ་དུ་ངོ་སྤྲོད་པའི་སྨོན་ལམ་ནི། ཕྱི་རོལ་ཡུལ་གྱི་སྣང་བ་ཡིད་དུ་མི་འོང་བའི་འཚེ་བ་ཅན་ལ༔ འཇིགས་སྐྲག་གི་ཤེས་པ་ཡིད་མི་བདེ་བ་ཕྲ་མོ་འགྱུས་པ་དེས། རྐྱེན་དེ་འདོན་འདོད་ཀྱི་སྡང་བའི་བག་ཆགས་ཀུན་ནས་མནར་སེམས་པའི་སེམས་བྱུང་མཐུ་བརྟས་པ་ལས༔ འཁོན་པའི་དགྲར་འཛིན་མངོན་དུ་གྱུར་ཏེ། བརྡེག་བཙོག་སོགས་གསོད་པའི་ལས་ཀྱི་འདུ་བྱེད་ཧྲག་པ་སློང་བྱེད་དུ་སྐྱེས་པའི། ཞེ་སྡང་དེའི་རྣམ་སྨིན་གྱི་འབྲས་བུ་སྨིན་པའི་ཚེ༔ ངན་སོང་དམྱལ་བའི་ཁམས་སུ་ཚ་བ་སོགས་སུ་བཙོ་བ་དང་། མནར་མེད་སོགས་སུ་བསྲེག་པའི་ཚོར་བ་སྡུག་རེ་བསྔལ་བས། མི་འཁྲུགས་ཐོག་མའི་སངས་རྒྱས་ང་ཡི་ཐུགས་རྗེའི་འགགས་པ་མེད་པའི་སྨོན་ལམ་གྱིས༔ འགྲོ་དྲུག་སེམས་ཅན་ཐམས་ཅད་ཀུན་གྱི༔ རྒྱུད་ལ་ཞེ་སྡང་དྲག་པོ་སྐྱེས་པའི་ཚེ༔ འབད་རྩོལ་གྱི་སྤང་བླང་མི་བྱ་བར། ཡེ་གྲོལ་རྩོལ་མེད་རང་སོར་ལྷོད་ཀྱི་ཀློད་པའམ། རང་ལུགས་སོ་མར་ཅོག་གེར་བཞག་པས། གཞི་གནས་ཀྱི་རིག་པ་རང་སོ་ཟིན་པར་གྱུར་ནས༔ རང་བཞིན་འོད་གསལ་བའི་ཡེ་ཤེས་མེ་ལོང་ལྟ་བུ་ཐོབ་པར་ཤོག༔ ཅེས་སོ། །གསུམ་པ་ང་རྒྱལ་མཉམ་ཉིད་གྲོལ་བའི་སྨོན་ལམ་ནི། གྲུབ་མཐའ་བ་རང་ལྟ་དང་ཚུལ་བརྟུལ་མཆོག་ཏུ་འཛིན་པའམ། ཐ་མལ་བ་རིགས་རུས་སྟོབས་འབྱོར་གྱིས་སེམས་ཁེངས་པར་གྱུར་པ་ལས༔ གཞན་གོང་མ་ལ་འགྲན་སེམས་དང་། འོག་མ་ལ་སྨད་པའི་བློ་སྐྱེ་ཞིང་། དེ་ལྟ་བུའི་ང་རྒྱལ་དྲེགས་པའི་སེམས་སྐྱེས་པས༔ བདག་གཞན་རིས་ཆོད་དུ་འཛིན་པས་འཐབ་རྩོད་སྡུག་བསྔལ་གྱི་རྒྱུ་ལ་སྤྱོད་ཅིང་། མཆོག་འཛིན་དང་། ང་རྒྱལ་གྱིས་བསླང་བའི་ཟག་བཅས་ཀྱི་དགེ་བ་ཅུང་ཟད་སྤྱད་ནའང་། ལས་དེའི་འབྲས་བུ་སྨིན་པའི་ཚེ༔ འཕོ་ལྟུང་འགྱུར་བའི་སྡུག་བསྔལ་མྱོང་བའི་ལྷ་རུ་སྐྱེ་བར་འགྱུར་བས། མི་རྟོག་མཉམ་པའི་སངས་རྒྱས་ང་ཡི། རེ་སྐོང་ཡིད་བཞིན་འབྱུང་བའི་སྨོན་ལམ་གྱིས༔ ང་རྒྱལ་ཁེངས་སེམས་སྐྱེས་པའི་སེམས་ཅན་རྣམས༔ དེ་ཡི་ཚེ་བཅས་བཅོས་མེད་པའི་གཉུག་མའི་ཤེས་པ་ཆོས་ཉིད་རང་སར་རམ། རང་བབ་སོ་མར་ཀློད་པས། རིག་པ་རང་སོ་ཟིན་པར་གྱུར་ནས༔ ཕྱོགས་མེད་མཉམ་པ་ཉིད་ཀྱི་ཡེ་ཤེས་བཟང་ངན་ཐོབ་པའམ། དེའི་དོན་རྟོགས་པར་ཤོག༔ ཅེས་སོ། །བཞི་པ་ཕྲག་དོག་ཡེ་ཤེས་ཐོགས་མེད་དུ་ངོ་སྤྲོད་པའི་སྨོན་ལམ་ནི། བདག་གཞན་གཉིས་འཛིན་ཀུན་བརྟགས་ཀྱི་མ་རིག་མཐུ་བརྟས་པའི་བག་ཆགས་ཀྱིས༔ བདག་ལ་ཆགས་པས་བསྟོད་ཅིང་། གཞན་ལ་སྡང་བས་སྨད་པའི་མནར་སེམས་ཀྱི་ཟུག་རྔུའི་བཟེ་རེ་ལང་བའི་ལས་ཀྱིས། འཐབ་རྩོད་དང་འགྲན་སེམས་རྩལ་རྫོགས་ཤིང་། མཐོ་དོགས་པའི་ཕྲག་དོག་བརྟས་པ་ལས་གྱུར་པའི་སྡིག་པ་དང་། དགེ་བ་ལྟར་སྣང་བས་ཀྱང་རུང་སྟེ། དེ་ཡི་རྣམ་པར་སྨིན་པས་གསོད་གཅོད་རྒྱུན་མི་ཆད་པའི་ཡུལ་ལྷ་མིན་གྱི་གནས་སུ་སྐྱེས་ནས། དེར་ཡང་རྒྱུ་མཐུན་པའི་བྱེད་མྱོང་འཚོགས་པས་ས་བོན་གསོས་བཏབ་པ་སྟོབས་སུ་གྱུར་པས། འབྲས་བུ་དམྱལ་བའི་གནས་སུ་ལྟུང་བ་ཡིན་ནོ། །རྩོལ་མེད་འབྲས་བུའི་སངས་རྒྱས་ང་ཡི་བྱ་བཙལ་ལྷུན་གྱིས་གྲུབ་པའི་སྨོན་ལམ་གྱིས༔ འགྲན་སེམས་དང་། འཐབ་རྩོད། ཕྲག་དོག་རྣམ་རྟོག་སྐྱེས་པ་རྣམས༔ དགྲ་གཉེན་གུད་དུ་བཅད་པའི་གཉིས་འཛིན་གྱི་རྗེས་འབྲང་མི་བྱ་བར། འཛིན་མཁན་གྱི་རིག་པ་གཞི་གྲོལ་དུ་སངས་པའི་ཆོས་ཉིད་ཀྱི་རང་སོར་ཀློད་པས། ཤེས་པ་རང་སོ་ཟིན་པར་གྱུར་ནས༔ འགྱུ་འཕྲོའི་རྟོག་པ་ཐམས་ཅད་ཕྲིན་ལས་ཐོགས་པ་མེད་པའི་ཡེ་ཤེས་སུ་ལྷུན་གྱིས་གྲུབ་པའི་འབྲས་བུ་ཐོབ་པར་ཤོག༔ ཅེས་སོ། །ལྔ་པ་གཏི་མུག་ཡེ་ཤེས་རྟོགས་པ་མེད་པའི་ཆོས་དབྱིངས་སུ་ངོ་སྤྲོད་པའི་སྨོན་ལམ་ནི། གང་དུའང་དྲན་པ་མེད་པའི་སྙོམས་འཇུག་དང་། ཕྱོགས་མི་འབྱེད་པའི་བཏང་སྙོམས་དང་། ཡུལ་ལ་རྣམ་པར་གཡེང་བ་དང་༔ འཇུག་ཤེས་མི་གསལ་བར་འཐིབས་པ་དང་། ཡིད་དབང་ཡུལ་ལ་མ་སད་པར་གཉིད་རྨུག་ཏུ་གྱུར་པ་དང་། བླང་དོར་གྱི་གནས་བརྗེད་པ་དང་༔ ཤེས་པ་གཏོལ་བྲལ་དུ་བརྒྱལ་བ་དང་། ཁེ་ཉེན་གྱི་གནས་ལ་བག་མེད་པར་གནས་པའི་ལེ་ལོ་སོགས་གཏི་མུག་གི་ལས་འདུ་བྱས་པས༔ དེའི་འབྲས་བུ་སྐྱབས་མེད་པའི་སེམས་ཅན་བྱོལ་སོང་གི་གནས་སུ་འཁྱམས་ནས། གླེན་ལྐུག་བཀོལ་སྤྱོད་ཀྱི་སྡུག་བསྔལ་བཟོད་དཀའ་བ་ལ་སྤྱོད་པ་འདི་རྣམས། ཆོས་དབྱིངས་མངོན་དུ་མཛད་པའི་སངས་རྒྱས་ཀུན་ཏུ་བཟང་པོ་ང་ཡི། དགོངས་པ་ཐིམ་ལ་མ་རྨུག་པའི་ཡེ་ཤེས་ནང་གསལ་སྤྲོས་པ་མེད་པའི་སྨོན་ལམ་གྱི་མཐུས། གཏི་མུག་བྱིང་པའི་མུན་པ་བག་ཆགས་རྨོངས་པའི་རྒྱས་འཐུམ་པ་ལ༔ ཆོས་ཉིད་ཁྱབ་བརྡལ་གྱི་དྲན་པ་འཇུར་བུའི་སྒྲོག་ལས་གྲོལ་བར་རིག་པ་གསལ་ལ་མ་འགགས་བའི་མདངས་ཤར་ནས༔ སེམས་དང་། ཡིད་དང་། རྣམ་པར་ཤེས་པའི་འཇུག་པ་མེད་ཀྱང་། འབད་རྩོལ་མེད་པའི་ཏིང་ངེ་འཛིན་གྱི་གནས་མི་འདོར་བའི། རྟོག་མེད་ཡེ་ཤེས་བསམ་གྱིས་མི་ཁྱབ་པ་ཐོབ་པར་ཤོག༔ ཅེས་སོ། །གཉིས་པ་སྐབས་དོན་མདོར་བསྡུས་ཏེ་སྨོན་པ་ནི། དེ་ལྟར་ཆོས་ཉིད་བདེ་གཤེགས་སྙིང་པོ་གདོད་ནས་རྣམ་པར་དག་པའི་མྱང་འདས་ཀྱི་གྲོལ་གཞིར་རང་བྱུང་བ་དེ་ཉིད། རང་ངོ་མ་ཤེས་ན་གཉིས་སྣང་གི་མ་རིག་འཆར་རུང་ལུང་མ་བསྟན་འཁོར་འདས་གཉིས་ཀྱི་གྱེས་གཞིར་འཐད་པ་ལས། མུ་ཀུན་ཏུ་རྨོངས་པའི་བག་ཆགས་བག་ལ་ཉལ་དང་པོར་བྱུང་བའི་བག་ཆགས་སྣ་ཚོགས་ཀྱི་འཁོར་བའི་འཁྲུལ་གཞིར་བྱུང་བ་ལས། གཟུང་འཛིན་རྟོག་པ་རིམ་གྱིས་ཇེ་རགས་སུ་མཆེད་བཞིན། སྲིད་རྩེའི་སྙོམས་འཇུག་ཀུན་གཞི་རྩེ་གཅིག་པ་ལ། མི་སྣང་བ་ཡིད་ཀྱི་གྲོང་ཁྱེར་གཟུགས་མེད་དང་། ཕྱེད་སྣང་ངག་གི་གྲོང་ཁྱེར་གཟུགས་དང་། སྣང་བ་ལུས་ཀྱི་གྲོང་ཁྱེར་འདོད་པ་སྟེ། ཁམས་གསུམ་གྱི་སེམས་ཅན་ཐམས་ཅད་ཀུན༔ འཁྲུལ་བཞིན་པའི་དུས་ན་ཡང་། རང་ངོ་ལ་འཕོ་འགྱུར་མེད་པའི་ཀུན་གཞི་བྱང་ཆུབ་སེམས་ལ་བཟང་ངན་སྐྱོན་ཡོན་གྱིས་ཡེ་ནས་གོས་པ་མེད་པས་སངས་རྒྱས་ཀུན་ཏུ་བཟང་པོ་ང་དང་། གཉིས་མེད་མཉམ་པ་ཆེན་པོར་བཞུགས་ཀྱང་། ཡེ་ཤེས་ཀྱི་རང་བཞིན་སྙོངས་སུ་མ་གྱུར་བར་བག་ལ་ཉལ་བས་དྲན་མེད་མ་རིག་འཁྲུལ་པའི་གཞི་རུ་སོང་ནས༔ བདག་གཞན་སྣོད་བཅུད་དུ་ཞེན་པའི་དབང་གིས། ད་ལྟ་དོན་མེད་འཇིག་རྟེན་གྱི་ལས་ལ་སྤྱོད་ཅིང་། ཉོན་མོངས་པའི་འདུ་བྱེད་དྲུག་གི་ལས་སྣང་རིགས་དྲུག་ཏུ་སྣང་བའང་བག་ཆགས་ལ་འཁྲུལ་པའི་རང་བཞིན། གཉིད་མྱོས་པ་ལས་རྨི་ལམ་གྱི་འཁྲུལ་སྣང་ཤར་བའམ། བད་ཀན་ཅན་རབ་རིབས་ཀྱི་སྐྲ་ཤད་སྣང་བ་དང་འདྲ་བར་གཞི་མེད་རྫུན་སྣང་། འཕྲལ་བྱུང་རྟོག་པའི་དབང་གིས་རྣམ་པར་བཏགས་པའི་འགྲོ་བ་འདི་དག་ལ། རང་བཞིན་ཀུན་ཏུ་སྣང་བའི་ཡེ་ཤེས་ཐུགས་རྗེ་རིག་པའི་སྙིང་པོ་ཅན་དུ་གསལ་བས་སྒྲིབ་པ་མེད་པར་ཐམས་ཅད་མཁྱེན་པས། ང་ནི་སངས་རྒྱས་ཀུན་གྱི་ཐོག་མ་ཡིན་ཏེ། ཆོས་ཉིད་འགྱུར་བ་མེད་པའི་ངོ་བོ་ཉིད་དང་། རིག་པ་ཡེ་ཤེས་འདུ་འབྲལ་མེད་པར་ལྷན་ཅིག་སྐྱེས་པའི་ཕྱིར་རོ། །དེ་ཕྱིར་ངས་དམིགས་པ་མེད་པའི་ཐུགས་རྗེ་ཆེན་པོའི་འབྲེལ་རྒྱུན་མ་ཆད་པས། འགྲོ་དྲུག་གི་སེམས་ཅན་རྣམས་ལ་གང་འདུལ་གྱི་སྤྲུལ་པའི་རོལ་མོ་སྣ་ཚོགས་པས་འདུལ་བའི་ཕྱིར་ན། དཔལ་ཀུན་ཏུ་བཟང་པོ་ཐུགས་རྗེའི་མི་འགག་པའི་ཡེ་ཤེས་རྩོལ་མེད་ལྷུན་གྱིས་གྲུབ་པའི་སྨོན་ལམ་འདི་ཉིད་གྱི་མཐུ་ལ་བརྟེན་ནས༔ གཟུང་འཛིན་འཁོར་བའི་སེམས་ཅན་ཐམས་ཅད་མ་ལུས་པ༔ ཡེ་གྲོལ་ཀ་ནས་དག་པའི་ཆོས་ཀྱི་དབྱིངས་སྤྲོས་པ་དང་བྲལ་བར། སྒྲིབ་བྱེད་མ་རིག་པའི་གཉིད་འཐུག་རང་གནས་སུ་དག་ཅིག་སངས་ནས། རང་རྩལ་སྐུ་དང་ཡེ་ཤེས་ཀྱི་ཡོན་ཏན་མཐའ་རྒྱས་ལྷུན་གྲུབ་ཏུ་རྫོགས་པར་ཤོག༔ ཅེས་པའི་སྒྲ་རྟོག་གི་འཇུག་པའང་སྨྲ་བསམ་བརྗོད་བྲལ་གྱི་ཆོས་ཉིད་དུ་ཞི་བའི་རིག་པ་ཀུན་ཏུ་བཟང་པོའི་རང་ཞལ་བལྟ་བར་བྱའོ། །གཉིས་པ་ཕན་ཡོན་དང་ཆོ་ག་བསྟན་པ་ལ། སྤྲོས་མེད་མཆོག་གི་གང་ཟག་གིས་དུས་མེད་རྒྱུན་གྱི་རྣལ་འབྱོར་ཆོ་གར་བཅས་པ་དང་། སྤྲོས་པ་ཅན་གྱི་གང་ཟག་གི་དུས་ངེས་པའི་རྣལ་འབྱོར་ཕན་ཡོན་ཆོ་གར་བཅས་པ་བསྟན་པའོ། །དང་པོ་ནི། ཨ་ཧོཿ ཞེས་ཀུན་ཏུ་བཟང་པོའི་ཕྲིན་ལས་རྩོལ་མེད་རང་བྱུང་དུ་ཤར་བས། ཁམས་གསུམ་འཁོར་བ་ཡོངས་གྲོལ་ཆེན་པོར་དོང་ནས་སྤྲུགས་པའི་ཆོས་འདི་ལ་ངོ་མཚར་བའི་ཚུལ་གྱིས། འདི་གང་གིས་གདོན་པའི་གང་ཟག་གི་མཚན་ཉིད་ཕྱིན་ཆད་རྣལ་འབྱོར་པ་ལྟ་དགོངས་བརྟུལ་ཞུགས་ཀྱི་སྟོབས་ཅན་གྱིས༔ ཇི་ལྟར་གདོན་པའི་ཚུལ་ལམ། ཆོ་ག་འཁྲུལ་མེད་རིག་པ་རང་གསལ་ལ་མཉམ་པར་བཞག་པའི་ངང་ནས༔ འཁོར་བ་དོང་སྤྲུགས་ཀྱི་སྨོན་ལམ། གྲོལ་བའི་སྟོབས་ཆེན་པོ་དང་ལྡན་པ་འདི་བཏབ་པས༔ དེ་ལྟར་བཏོན་པའི་ཕན་ཡོན། གྲོལ་བ་བཞི་ལྡན་མ་བསྒོམ་སངས་རྒྱས་ཀྱི་ཁྱད་ཆོས། འདི་ཐོས་པའི་སེམས་ཅན་ཐམས་ཅད་ཀུན༔ སྐྱེ་བ་གསུམ་ནས་མི་འགྱང་བར་གྲོལ་ཚད་ཀྱི་རྟགས་མངོན་པར་བསྟན་ནས་སངས་རྒྱའོ། །ཞེས་སོ། །གཉིས་པ་ལ། ནམ་འདོན་པའི་དུས་ནི། ཉི་ཟླ་གཉིས་གང་རུང་གཟའ་ཡིས་ཟིན་པའམ༔ འཇིག་རྟེན་དུ་སྒྲ་དང་ས་གཡོས་བྱུང་བའམ༔ དབྱར་དགུན་གྱི་ཉི་མ་ལྡོག་པར་འགྱུར་བ་དང་། ལོ་འཕོ་བའི་དུས་སུ། ཉིན་མཚན་བྱེར་ཉུག་སྙོམས་པ་སོགས་རང་རང་གི་དུས་གནད་ངེས་པར། འདོན་ཚུལ། རང་ཉིད་ཀུན་ཏུ་བཟང་པོར་བསྐྱེད་ལ། ཐོས་སུ་རུང་བའི་ཉེ་འཁོར་གྱི་སྲོག་ཆགས་སོགས་སེམས་ཅན་ཀུན་ལ་དམིགས་ནས། དེ་དག་ཀུན་གྱིས་ཐོས་པར་སྨོན་ལམ་འདི་བརྗོད་ན༔ ཁམས་གསུམ་སེམས་ཅན་ཐམས་ཅད་ཀུན་ཀྱང་། རྣལ་འབྱོར་བ་དེ་ཡི་སྨོན་ལམ་གྱི་མཐུས༔ སྡུག་བསྔལ་རིམ་བཞིན་གྲོལ་ནས་ཀྱང་༔ ཆོས་ཉིད་དབང་བཙན་པའི་སྟོབས་ཀྱིས། མཐའ་རུ་སངས་རྒྱས་ཐོབ་པར་འགྱུར་རོ༔ ཞེས་གསུངས་སོ༔ འདིའི་ཚུལ་རྒྱས་པ་རང་གཞུང་བཏགས་གྲོལ་གླེགས་བམ་དུ་གསལ་ལོ། །སྤྱི་དོན་གསུམ་པ་སྐབས་ཀྱི་དོན་བསྡུ་བ་ནི། རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟང་ཐལ་དུ་བསྟན་པའི་རྒྱུད་ལས༔ སྨོན་ལམ་སྟོབས་པོ་ཆེ་བཏབ་པས་སེམས་ཅན་ཐམས་ཅད་སངས་མི་རྒྱ་བའི་དབང་མེད་པར་བསྟན་པའི་ལེའུ་བཅུ་དགུ་པའི་རྣམ་པར་བཤད་པའོ༔ ཞེས་སོ། །རིམ་འཇུག་རྩོལ་བའི་ལམ་གྱི་གྲུབ་མཐའ་ཀུན། །ཡེ་ཤེས་བསམ་མི་ཁྱབ་པའི་དབྱིངས་ཞི་བའི། །མཆོག་གསང་ཨ་ཏི་ཡོ་གའི་ཐེག་པ་འདི། །ཡེ་ཤེས་མངོན་སུམ་ཡིན་གྱི་རིམ་རྩོལ་མིན། །དགོངས་པ་རིག་པ་རྣ་བར་བརྒྱུད་པའི་ལུང་། །སྤྲུལ་པའི་རིག་འཛིན་རྣམ་གསུམ་ཐུགས་བཅུད་གཏེར། ། ལྷོ་འཕྱེའི་བྲག་ཏུ་མཁའ་འགྲོས་གཉེར་གཏད་མཛད། །དངོས་གྲུབ་རྒྱལ་མཚན་ལས་འཕྲོའི་ཕྱག་རྒྱས་བཀྲོལ། །རིག་པ་ཀུན་ཏུ་བཟང་པོའི་ཡེ་ཤེས་ཀྱིས། །ཁམས་གསུམ་ཡོངས་གྲོལ་ངེས་དོན་སྨོན་ལམ་རྒྱས། །སྲིད་ཞི་འུབ་ཆུབ་ཐིག་ལེ་ཉག་གཅིག་ཏུ། །བསྡམ་པའི་ངོ་མཚར་གྲུབ་མཆོག་དགའ་བའི་སྐྱེས། །འདི་ན་བསྐལ་པ་བྱེ་བར་སྒྲུབས་པ་ཡིས། །ལེགས་བྱས་དེས་ཀྱང་མགྲོན་དུ་ཁུག་མིན་པའི། །འོད་གསལ་སྙིང་པོའི་ཆོས་ནོར་བཻཌཱུརྻ། །ང་ཅག་ལས་སྐལ་དགེ་བའི་གཙུག་ན་མཛེས། །དགེ་དེས་མཆོག་གསང་ཀུན་བཟང་ཐུགས་ཀྱི་བསྟན། །རྡོ་རྗེ་ཉི་མའི་སྣང་བ་ཆེན་པོ་ཡིས། །མ་རིག་སེམས་ཀྱི་མུན་པ་རབ་སངས་ནས། །ཡང་དག་རྟོགས་པའི་ཡེ་ཤེས་རྒྱས་གྱུར་ཅིག། །།ཅེས་པའང་ཁྱབ་བདག་གཏེར་ཆེན་བླ་མ་ཟིལ་གནོན་ནམ་མཁའི་རྡོ་རྗེའི་བཀས་བསྐུལ་བའི་བཞེད་པ་སྐོང་སླད། ཉུང་བསྡུས་སྙིང་པོར་དྲིལ་བའི་ཚུལ་གྱིས་༧སངས་རྒྱས་ཀརྨ་པའི་མཚན་གྱི་བྱིན་རླབས་ཐོབ་པའི་རིག་འཛིན་གྱི་བཙུན་པ་མཁའ་ཁྱབ་རང་བྱུང་བདེ་བའི་རྡོ་རྗེས། མཁའ་འགྲོ་དྲྭ་བ་སྡོམ་པའི་ཐུགས་ཀྱི་འཁོར་ལོ། འཇིག་རྟེན་དབང་ཕྱུག་རིམ་པར་བྱོན་པའི་ཆོས་ཀྱི་ཕོ་བྲང་ཆེན་པོའི་ཡང་རྩེར། རབ་བྱུང་བཅོ་ལྔ་པའི་མེ་འབྲུག་ལོར་སྦྱར་བའི་ཡེ་གེ་གཉིས་པར་འགོད་པ་པོ་ནི་མང་ཐོས་དགེ་སྦྱོང་ཀརྨ་ཐུབ་བསྟན་འཇམ་དཔལ་ཚུལ་ཁྲིམས་གྲགས་པས་བགྱིས་པ་དགེ་ལེགས་འཕེལ་བར་གྱུར་ཅིག། །།རེ་ཞིག་གུ་ཧྱ་རྒྱ།། །།